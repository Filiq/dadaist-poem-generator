Zlom ve válce: Operace Uran V půlce listopadu 1942 napadl v Povolží první sníh. V noci na 19. listopadu husté mraky přinesly další sněhovou nadílku. V mrznoucí mlze bylo vidět sotva na pár metrů. V 7:30 spustila palba nejméně 3500 z 13 000 sovětských děl, minometů a raketometů kaťuša. Mohutná palba byla slyšet do vzdálenosti 50 kilometrů. Rudá armáda spustila u Stalingradu operaci Uran, která přinesla zlom ve válce.Adolf Hitler po porážce u Moskvy na konci roku 1941 upíral svůj zrak na kavkazská ropná pole. Německu se ropy, životodárné krve mechanizované armády, nedostávalo, závislé bylo především na dodávkách z Rumunska, byť vyrábělo i syntetická paliva. „Jestliže nezískám ropu z Majkopu a Grozného, budu muset tuto válku ukončit,“ řekl Adolf Hitler. Ovládnutí kavkazských a kaspických polí by mu však dalo i další výhody. Zbavilo by SSSR dalších zdrojů energie poté, co přišlo o doněcké uhelné doly, v nichž se ještě v roce 1940 těžilo 57 procent sovětské spotřeby uhlí. Německo kalkulovalo s tím, že kavkazské národy nebudou chtít žít pod sovětskou knutou, a spekulovalo, že by ovládnutí Kavkazu mohlo vést k zapojení Turecka do války.

Protože se sovětské hlavní velitelství Stavka obávalo, že se Němci budou stále snažit dobýt Moskvu a zřejmě i postoupit na jihu, naplánovalo na jaře útok na Charkov, který měl narušit německé plány v obou směrech. Útok z výběžku u Izjumu, při němž se měli Sověti dostat až k Dněpru, skončil v květnu katastrofou. Po postupu o padesát kilometrů skončily útočící jednotky v obklíčení, když se jižně od Balaklije setkala dvě ramena německých kleští. Sovětské ztráty přesáhly čtvrt milionu mužů. Německé 11. armádě pod vedením Ericha von Mansteina se navíc podařilo 15. května ovládnout Kerčský poloostrov a 3. července i přístav Sevastopol. Krym byl v německých rukou.
Plán Blau

Na druhou polovinu roku 1942 připravila Třetí říše rozsáhlou operaci Blau, v jejíchž čtyřech fázích se měli Němci dostat až na Kavkaz. Sověti o tom věděli, protože sestřelili 19. června letadlo, ve kterém letěl náčelník štábu 23. obrněné divize, major Reichel, i s rozkazy a mapami pro operaci. Stalin jim však nevěřil, myslel si, že jde o lest, že hlavní nápor povede opět na Moskvu a Kavkaz je jen druhotný cíl.

První fáze operace Blau, zahájená 28. června, jej v tom utvrzovala, hrot útoku směřoval na Voroněž, odkud se šlo otočit na sever.